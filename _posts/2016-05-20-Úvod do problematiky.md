#Římské vojsko na území ČR#

Území ČR nikdy nebylo součástí římské říše. 
Nacházelo se nedaleko jejích hranic, poblíž dunajského limitu. 
I přesto bylo římskou říší značně ovlivňováno. 
Právě především v příhraničních oblastech se rozvinul čilý obchod a samozřejmě byly navázány i intenzivní diplomatické styky s různými barbarskými kmeny, ovšem i do vzdálenějších oblastí barbarika se díky obchodu a službě germánských bojovníků v římském vojsku dostávaly nejrůznější předměty římské provenience, přičemž nemalou roli v tomto procesu hrála samozřejmě i jantarová stezka. Hlavně v příhraničních oblastech byl vliv římské kultury nesmírně silný, přičemž se neomezoval jen na aristokracii, ale zasahoval do jisté míry i ostatní členy společnosti. Přestože po většinu času, kdy spolu římská říše a Germáni na našem území sousedili, bylo jejich soužití mírové a přátelské, je logické, že při takovéto konstelaci docházelo občas také ke konfliktům, a na naše území v důsledku toho vkročily nejen boty římských obchodníků a diplomatů, ale také charakteristickými cvočky pobité caligy římských vojáků. 
![Obrazce v obilí](https://github.com/nobunaga1234/nobunaga1234.github.io/blob/master/images/Pole_%C5%99%C3%ADmsk%C3%BD%20t%C3%A1bor.jpg)
